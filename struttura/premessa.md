[Sommario](/struttura/sommario.md)

# Premessa

Questo programma di mandato è rivolto a tutti cittadini di Desio che vi abitano e che le vogliono bene.

Fare il bene di una città significa avere il coraggio di compiere scelte che travalicano gli interessi di parte o le appartenenze politiche perché la parte che ha vinto non può governare senza prestare attenzione ai bisogni e alle richieste di chi non si è riconosciuto nella proposta di governo che ha ottenuto il consenso elettorale. Occorre avere il coraggio di rivolgersi anche a quanti in quella proposta non si sono ritrovati cercando di coinvolgerli nell’elaborazione di proposte utili e condivise per la città.

Nei cinque anni passati abbiamo messo in campo sia la **concretezza** indispensabile per non rimanere immobili, sia una **visione** chiara di Città futura e nei prossimi cinque ci proponiamo di realizzarla siglando un patto con i cittadini.

Al centro del nostro agire poniamo nuovamente il **BENESSERE DEL CITTADINO**, sia come **singolo** sia come **centro di relazioni**: familiari e di vicinato; nell’associazionismo e nell’attività politica; con il paesaggio circostante e con gli animali.

Siamo convinti che **cittadini che abbiano cura di sé e che curino le relazioni con gli altri** possano dare vita ad una **CITTA’ “INTELLIGENTE”**: una città inclusiva, tollerante, solidale, capace di innovazione, partecipe alle decisioni pubbliche, caratterizzata da stili di vita ecocompatibili e sostenibili per le generazioni future. Nei prossimi 5 anni **continueremo a sviluppare le condizioni e a realizzare le azioni per rendere tutto ciò possibile.**

Il cittadino desiano del 2021 potrà informarsi, in piena **trasparenza e rapidità**, sull’operato dell’Amministrazione al governo della Città; potrà contribuire alle decisioni pubbliche grazie a svariate e potenziate **forme di democrazia diretta e partecipativa**; potrà pienamente inserirsi in una **rete di prossimità** capace di **offrire servizi anche su base volontaria e mutualistica**: dal **custode sociale** allo **psicologo di quartiere**, dal **controllo di vicinato** alla **cura del verde**.

Il desiano del 2021 potrà attraversare una **Desio compiutamente policentrica**.

Grande attenzione sarà posta alla riqualificazione degli spazi pubblici delle strade e delle piazze, perché questi non siano solamente ed unicamente i luoghi della mobilità e della gestione dei flussi degli spostamenti di persone e/o cose, ma siano anche quelli dove la comunità s’incontra, dove i cittadini partecipano alla vita collettiva. Una serie d’interventi sullo spazio pubblico urbano produrranno un miglioramento della vivibilità, bellezza e qualità dello spazio pubblico urbano, delle strade e delle piazze.

Da un lato le **periferie**, con le loro specificità, saranno animate da **centri di aggregazione**: un bosco urbano, una baita di quartiere, un parco giochi accessibile, anche attraverso un uso potenziato delle strutture edilizie scolastiche ma anche costruendo dei luoghi urbani dotati di una loro centralità nello spazio pubblico dei singoli quartieri. Una piazza, uno slargo della strada, dove vi sia la presenza di servizi pubblici e/o privati, possono diventare le nuove “piazze” di quartiere. Dall’altro lato, **il centro cittadino**, si snoderà su due assi principali, entrambi percorribili in tutta sicurezza a piedi ed in bicicletta: l’**Asse della Cultura e dello Sport** e **l’Asse del Commercio**.

Il primo asse, partendo dal Centro Sportivo, dal PalaDesio e dal Polo Scolastico di via Agnesi, proseguendo in piazza Conciliazione attraverso la via Matteotti, condurrà attraverso l’elegante Piazza Cavour in **Via Lampugnani**, con le sue corti storiche completamente ristrutturate a incorniciare il fulcro della vita culturale cittadina, **Villa Traversi Tittoni**.

Qui, il cittadino del 2021 potrà sfruttare la ricca offerta di **cinema, teatro e musica** del **nuovo Auditorium pubblico** realizzato nell’ala ovest; accedere al piano nobile per **musica e musei**; soffermarsi in una **biblioteca civica** dall’orario di accesso ampliato e dal wifi potenziato.

Il secondo asse, invece, si svilupperà su **Corso Italia e via Garibaldi**, movimentate, nella zona centrale, da una **pedonalizzazione stabile nei weekend** e sempre più **salotto della città**, grazie alla nuova pavimentazione al livello dei marciapiedi ed un arredo urbano sobrio ed elegante; l’asse del commercio sarà attraversato dalla **ciclopista** più lunga di Desio, avendo così realizzato quella connessione necessaria tra centro, periferie e comuni limitrofi. Il collegamento, prolungato in direzione est verso la Stazione e Lissone, avrà contribuito a rivitalizzare **Piazza don Giussani**, rendendola sede stabile di ritrovo per adulti e bambini e fulcro di eventi quali mercati ed esposizioni.

Nel 2021, lo **spostamento del desiano a piedi ed in bicicletta**, già favorito dall’istituzione di **isole a 30 km/h**, sarà incentivato da una rete potenziata di ciclabili, utile a mettere in connessione i **luoghi vitali della città**.

La mobilità delle persone all’interno ed all’esterno delle città sarà una delle priorità dei prossimi anni. Soprattutto in Lombardia la presenza di un inquinamento dell’aria diffuso e per molto tempo al di sopra dei limiti di legge, richiede un ripensamento ed una riprogettazione della mobilità oltre ad interventi strutturali per ridurre l’inquinamento stesso. Nella riprogettazione della mobilità riteniamo indispensabile prevedere un insieme organico di progetti, azioni ed interventi per attuare una forte intermodalità tra i diversi mezzi di trasporto e le relative reti.

Le **scuole**, in primo luogo, i cui edifici saranno in via di **riconversione ecologica** secondo i principi della **bioarchitettura** e le cui le classi vedranno, in collaborazione con le direzione scolastiche, un **potenziamento dei corsi di educazione alimentare, ambientale e della legalità**, strumenti di promozione di una pedagogia del rispetto di sé e degli altri.

Poi la **Cittadella dello Sport**, con un **Paladesio** sempre più al centro dello sport nazionale e internazionale e in grado di ospitare i grandi concerti; con una **palestra della ginnastica ritmica** realizzata e operativa; con una **piscina pubblica** ampliata in dimensioni e dotata di centro fitness; con un **parco di via Agnesi** in via di completamento con **area feste** e già fruibile nei suoi viali, radure, alberature per movimento e relax; con un **centro sportivo** ampliato e rinnovato grazie ai primi investimenti sulla struttura, sempre più epicentro, insieme alle palestre, delle **attività delle società sportive locali** supportate dalla Pubblica Amministrazione con il fine di sviluppare la pratica dello sport, inteso come strumento di benessere, svago, socialità ed integrazione.

Senza dimenticare la **stazione ferroviaria**, dotata di una **bicistazione** già rodata da anni e con la sosta pienamente garantita grazie al **nuovo parcheggio in via Zandonai**, e l’**ospedale**, finalmente dotato di un **pronto soccorso** idoneo a rispondere alle esigenze del territorio.

Nel 2021 **“Illumina”**, evoluto da progetto in solida realtà, avrà trasformato l’**illuminazione pubblica** grazie alla **tecnologia a LED**, generando notevoli risparmi e permettendo di creare un’infrastruttura che fungerà da base per tutte quelle applicazioni come il wifi pubblico, la videosorveglianza distribuita, le informazioni di mobilità tipiche dei progetti classificati come **smart city**.

Il cittadino del 2021 non si muoverà solo in una città intelligente, ma anche in una **città ecologica**, grazie ad una **raccolta dei rifiuti** effettuata con **nuove tecnologie**. L’introduzione della **tariffa puntuale**, volta a premiare chi differenzia di più e meglio i rifiuti oltre che a produrne meno, avrà creato i presupposti per una **progressiva indipendenza dal forno d’incenerimento**, avvicinando nel tempo la sua definitiva **chiusura e smantellamento**, in armonia con la **strategia rifiuti zero**.

Per allora, la **ricerca del lavoro** sarà agevolata grazie ad **iniziative** destinate all’**imprenditoria più tradizionale**, volte a valorizzare la messa in rete e collaborazione tra aziende vicine per fare business; al contempo saranno pienamente testati i nuovi **spazi per il coworking** e le **attività di sostegno alla nuova imprenditorialità innovativa** sviluppate da **Desio Lab**.

Il **benessere cittadino** nella Desio del 2021 sarà sostenuto e integrato da una **rete territoriale potenziata**, costituita da una società civile organizzata e da cittadini volontari, in un’ottica di **welfare di comunità**.

L’**abitare solidale** attraverso la diffusione di forme di **cohousing**: la promozione del **benessere psicofisico** come conseguenza dell’adozione di **stili di vita sani**; l’**inclusività** intesa come **rimozione sistematica delle barriere architettoniche e relazionali** tra cittadini di diverse abilità; un secondo centro anziani in grado di rispondere alle nuove e crescenti esigenze della terza età: tutti queste saranno obiettivi raggiunti nella Desio del 2021.

Una Desio che investe sull’**interazione multiculturale**, che favorisce, garantisce e sostiene concretamente i diritti dei **singoli**, delle **famiglie e dei bambini**.

Una Desio, insomma, che dopo essersi rialzata e dopo aver iniziato a camminare nella giusta direzione, si mette a correre per diventare ancora di più Comune riferimento per il territorio brianzolo e oltre.
